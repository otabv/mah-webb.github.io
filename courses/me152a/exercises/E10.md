---
layout: instructions
title: Laboration 9
code: me152a
---

# Laboration 9

Syfte med laborationen:

* att öva på att använda sig av kod skriven av andra

Inlämning sker i form av en mapp (zippad) innehållande:

* en HTML-fil
* en JavaScript-fil
* lösning på __Uppgiften__ - lösningen placeras i er JavaScript-fil

Övrigt:

* ni måste använda er av `"use strict";`
* ni måste använda er av [JSHint](http://jshint.com)
* var nogranna med att dokumentera den kod som ni anser inte beskriver sig själv

### Inledning

Att använda sig av kod skriven av andra är något som är högst vanligt inom webbutveckling med JavaScript. En anledning för detta är att vi som utvecklare kan fokusera på det vi ska utföra som helhet istället för detaljerna, vilket innebär att vi blir effektivare. Kod skriven av andra utvecklare brukar mer än ofta gå under termen "bibliotek", vilket kort kan beskrivas som en JavaScript-fil innehållande flera funktioner som vi kan använda oss av.

Eftersom det finns en oerhört stor mängd olika bibliotek är det upp till oss att bestämma vilka vi vill använda och hur vi kombinerar dessa. Utöver antalet bibliotek som finns tillgängliga så är även dessa olika i sin storlek och omfattning. Det vill säga att vissa bibliotek utför _en_ uppgift medan andra kan utföra _flera_ uppgifter. Detta innebär att vi kan kombinera flera "små" bibliotek eller använda oss av ett stort och så vidare.

Viktigt inför valet av bibliotek som ska användas är att göra någon form av research. Detta brukar mer än ofta bestå av två steg.

1. Sök upp flera bibliotek som kan utföra den uppgift ni behöver
2. Jämför dokumentationen mellan dessa för att slutligen bestämma er för vilken ni anser vara bäst

Oftast finns det flera bibliotek som utför samma uppgift men med mindre skillnader, detta innebär att ni själva får bestämma vilket bibliotek ni anser vara bäst och enklast att använda.

Att använda sig av ett bibliotek är inte svårare än att ladda ner filerna, placera dessa i katalogen för ert projekt och inkludera det i er HTML på följande vis:

{% highlight html linenos %}
<!doctype html>
<html>
    <head>
        <meta charset="utf-8">
        <title>JS Example</title>
    </head>
    <body>
    
        <!--
            Observera att vi placerar vår <script> tagg precis
            innan vi stänger vår <body> och <html>
        -->
        <script src="..."></script>
    </body>
</html>
{% endhighlight %}

För att demonstrera ett mer praktiskt exempel på hur vi kan använda oss av ett bibliotek, som även kommer med en stilmall (CSS), kommer vi utgå från [Sweet Alert](http://tristanedwards.me/sweetalert). Detta bibliotek tillgängliggör en funktion som har samma princip som funktionerna `alert`, `prompt` och `confirm`. Med den stora skillnaden att vi kan modifiera utseendet och funktionalitet efter våra egna behov. Ett tips är att gå igenom dokumentationssidan och försöka förstå (övergripande) hur biblioteket fungerar. Värt att tänka på är att dokumentationssidor författas på en mängd olika vis och ibland kan det vara svårt att tolka.

Ladda ner biblioteket (i detta fallet med "metod 3") och placera filerna i ett valfritt projekt (ni kan exempelvis skapa en tillfällig katalog för detta), observera att det finns en JavaScript-fil och en CSS-fil. I exemplet nedan placerades CSS-filen i mappen "css" och JavaScript-filen i mappen "js".

Vi kan utgå från följande HTML för att pröva biblioteket.

{% highlight html linenos %}
<!doctype html>
<html>
    <head>
        <meta charset="utf-8">
        <title>Sweet Alert</title>
        <!-- Den CSS-fil som kommer med Sweet Alert -->
        <link rel="stylesheet" type="text/css" href="css/sweet-alert.css">
    </head>
    <body>
        <!-- En knapp som vi tänker testa Sweet Alert med -->
        <button type="button" id="test">Click me!</button>
    
        <!-- Sweet Alert -->
        <script src="js/sweet-alert.min.js"></script>
        <!-- Vår egen JavaScript-fil -->
        <script src="js/main.js"></script>
    </body>
</html>
{% endhighlight %}

För att kunna använda oss av biblioteket i vår egen JavaScript-fil måste vi placera `<script>` taggen innan vår egen. Tänk på att bibliotek ofta tillgängliggör en global variabel som ingång till all funktionalitet som biblioteket tillhandahåller.
{: .info}

Vi kan utgå från följande JavaScript för att pröva biblioteket.

{% highlight js linenos %}
var button = document.getElementById("test");

button.addEventListener("click", function() {
    // Här prövar vi biblioteket
    swal("Sample title", "Sample text!");
});
{% endhighlight %}

En sak som är värt att notera är att när vi laddar ner ett bibliotek tillkommer det oftast två JavaScript-filer. En vanlig och en minifierad, det vill säga den fil som slutar på `.min.js`. Denna fil innehåller samma kod men är minifierad - ni kan pröva att fylla i egen JavaScript-kod på [denna](http://javascript-minifier.com/) webbplatsen och se vad resultatet blir. Det handlar i huvudsak om att koden tar upp mindre plats och kommer därför laddas snabbare i en webbläsare.

Ytterligare en sak som kan förbättra vår kod är att bestämma att koden endast ska köras/exekveras när hela vår webbplats har laddat klart, det vill säga när all HTML är färdigladdad och så vidare. Detta kan göras på följande vis.

{% highlight js linenos %}
// Eventet "load" aktiveras när sidan är färdigladdad
window.addEventListener("load", function() {
    
    var button = document.getElementById("test");

    button.addEventListener("click", function() {
        // Här prövar vi biblioteket
        swal("Sample title", "Sample text!");
    });

});
{% endhighlight %}

#### Uppgiften

Uppgiften går ut på att ni ska välja __tre__ stycken bibliotek och använda er av alla dessa, utöver detta ska en kort beskrivning och länk finnas för respektive bibliotek i er HTML fil. I övrigt är det valfritt att bestämma hur och vad ni utför med dessa - se det som ett tillfälle att pröva och öva på något nytt, ni kan exempelvis välja något bibliotek som kan vara användbart inför projektet.

Eftersom det kan vara svårt att hitta bibliotek kommer en lista presenteras nedan.

* [Intense Image Viewer](http://tholman.com/intense-images/)
* [jQuery](http://jquery.com/) (väldigt stort bibliotek med generell funktionalitet)
* [Zepto](http://zeptojs.com/) (mindre alternativ till jQuery)
* [Hammer.js](http://hammerjs.github.io/) (lyssna på events för mobila enheter som "swipe" osv.)
* [Sweet Alert](http://tristanedwards.me/sweetalert)
* [vis.js](http://visjs.org/index.html#modules) (datavisualiserings), här finner ni ett [exempel](http://visjs.org/network_examples.html)
* [Draggabilly](http://draggabilly.desandro.com/) (drag and drop funktionalitet)
* [D3.js](http://d3js.org/) (datavisualisering)
* [three.js](http://threejs.org/) (3D modellering)
* [lodash](https://lodash.com/) (bibliotek med generell funktionalitet)
* [qwest](https://github.com/pyrsmk/qwest) (ajax, dvs. samma sak vi utförde med `XMLHttpRequest`)
* [snabbt.js](http://daniel-lundin.github.io/snabbt.js/) (animationsbibliotek)

Utöver de som listas ovan rekommenderar jag [microjs](http://microjs.com/#) - här kan ni söka fram bibliotek.
