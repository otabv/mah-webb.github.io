---
layout: instructions
title: Projekt 1
code: me135a
---

# Projekt: Bornholm

Betyg: U/VG (4hp)

_Genomförs tillsammans med studenter från kursen [Medieteknik: Webbpublicering (ME153A)][webbpublicering]_.

## Syfte

Syftet med projektet är att introducera studenten till att arbeta med webbprojekt i grupp. Därmed får studenten en chans till att applicera tidigare kunskap i ett större omfång, men även en inblick i hur projektmetoder används för att föra utvecklingen av en produkt framåt. Efter avklarat projekt ska studenten ha inblick i att arbeta med projekt i grupp och hur gruppdynamik fungerar samt påverkar utvecklingen av en webbplats. Studenten ska också tillgodogöra sig tekniska kunskaper och färdigheter i att utveckla en komplett webbplats.

## Projekt

Detta projekt kommer att utföras i grupper om 4 till 6 personer. Grupperna kommer bestå av cirka 2 till 3 studenter från [Webbpublicering][webbpublicering] samt [Webbproduktion][webbproduktion]. Vi kommer slumpmässigt att dela in er i grupper och sedan publicera dessa på [It's learning][itslearning]. Eftersom ni kommer vara studenter från olika utbildningar är det viktigt att utnyttja varandras kompetenser så mycket som möjligt.

### Bakgrund

Strax sydost om Skåne ligger den danska ön Bornholm, ett populärt turistmål för såväl danskar, tyskar och svenskar. Ön har idag ett invånarantal på 41 800 och majoriteten av dessa bor i de större tätorterna. Det finns färjeförbindelse till Bornholms centralort Rønne från Ystad, Simrishamn, danska Köge och tyska Sassnitz. Turisterna lockas bl.a. av de gamla rundkyrkorna, konsthantverk, golf, vandring och god mat.

Under 2000-talet har antalet svenska turister minskat med ca 58% enligt Øresundsuniversitetet. Detta vill det danska turistorganet Visit Denmark ändra på och satsar nu på marknadsföring riktad mot svenska turister.

Även invånarantalet på Bornholm minskar konstant, år 1965 nåddes toppen med dryga 48 600 invånare men har minskat varje år sedan dess. Numera invånarantalet nere på cirka 40 000. Detta är en trend som Bornholms Regionskommune naturligtvis vill bryta. Med tanke på det geografiska läget och förbindelserna med fastlandet vill man främst satsa på att få dit svenska medborgare. Vad är det som har gjort att de svenska turisterna minskat med 58%?

### Uppdrag

Bornholms Regionskommune och Visit Denmark har inlett ett samarbete där man ska marknadsföra ön både som turistmål samt boplats riktat mot svenskar. Som navet i marknadsföringssatsningen har man beslutat att konstruera en webbplats. Längre än så i sin planering har man inte kommit utan hela det strategiska arbetet har man överlåtit till den webbyrå som ska leverera den färdiga produkten. Bornholms Regionskommune och Visit Denmark har åsidosatt __400 000 kr__ för projektet.

#### Webbyrå

Ni driver en liten webbyrå som är i stort sett beroende av att projektet blir lyckat och genererar nya medel för att säkra företagets framtida existens. Det är således viktigt att beräkna tidsåtgång och resurser för att ta reda på vilken ekonomisk vinning projektet kan generera till företaget. Detta innebär att ni måste bejaka faktorer som kostnader och arbetsbelastning i relation till er budget. Vad kostar en anställd? Hur mycket har varje anställd i lön? Hur ställer ni er till att projektet blir försenat? Vem tar ansvar för det? Det är inte ovanligt att webbrelaterade projekt drar ut på tiden och äter upp vinsten för webbyrån, detta vill ni givetvis undvika.

Ekonomiska faktorer att bejaka:

* Personalkostnader - varje projektdeltagare ska ha betalt
* Lokalhyra
* Mobilabonnemang
* Licenser - vilka program använder ni?
* Försäkring

Utöver den slutgiltiga inlämningen ska ni rapportera in en [Earned Value Analysis][eva] över projektet. Analysen ska __lämnas in i samband med projektworkshopen.__ Metoden ger nyttig information som till exempel kan svara på frågorna; håller budgeten och kommer vi hålla deadline?

#### Bilder

Bornholms Regionskommune och Visit Denmark har tagit fram ett omfattande bildmaterial. Hälften av materialet är framtaget av en fotograf och kostnaden för att använda dessa är en summa på __2000 kr per bild__ vilket ska synas i den ekonomiska redovisningen. Den andra hälften är bilder sparade i raw-format och kräver någon form av bildretuschering, dessa medför ingen extra kostnad. Det bildmaterial ni använder måste redovisas på ett tydligt sätt där det framgår vart ni tagit bilden ifrån samt eventuell kostand. Det framtagna bildmaterialet finns att hämta hos kursansvariga.

Ni får gärna fotografera egna bilder, tänk då på att inte lura betraktaren om bilden är tagen fristående från Bornholm. Det går även bra att ni letar efter bilder själva på webben men var då noga med att ni följer de lagar och regler som finns. Dessa bilder skall också redovisas.

### Genomförande

Projektet kommer att innehålla fyra obligatoriska moment:

* Projektbeskrivning 
* Webbplats
* Reflektion
* Presentation

Var noga med att fundera över de olika arbetsrollerna inom gruppen, utgå ifrån gruppens kompetenser och tänk på att inte snedfördela arbetsbelastningen. Arbetsroller är olika beroende på hur projektet utförs, t.ex vem bör sköta planering och förarbete? Vem sköter kundkontakt och förmedlar denna? Vem författar texter? Vem ansvarar för den tekniska biten? Vem presenterar den färdiga produkten? Trots indelningen av arbetsroller ska alla medlemmar vara väl insatta i samtliga delar.

[Trello][trello] är ett projektledningsverktyg som hela gruppen ska använda sig av. Bjud in oss lärare _johanneskarlsson_ och _sebastianbengtegard_. Trello finns även som app för både iOS och Android. Hur ni väljer att organisera arbetet är upp till gruppen. Så vi rekommenderar även att ni använder andra platformar som Facebook och Google Docs.

#### Projektbeskrivning

Alla projektdeltagare ska på något sätt vara involverade i samtliga delar av projektbeskrivningen. Tanken är att ni tillsammans ska diskutera och konceptutveckla er idé. Projektbeskrivningen består av följande delar:

1. Koncept (syfte, målgrupp och idé)
2. Användbarhet & Design
3. Grafisk profil
4. Planering (arbetsroller och ganttschema)
5. Ekonomi (budget och fakturautkast)

Projektbeskrivningen ska ha en omfattning på max sex A4-sidor. Tänk på att inkludera vilken grupp ni är och vilka medlemmar som ingår. Referenssystem är valfritt, t.ex [Oxford][oxford], [Harvard][harvard] eller [IEEE][ieee].

**Workshop: koncept**

Det kommer att hållas en workshop där ni presenterar ert koncept, använd gärna Keynote eller Power Point för att förtydliga. Efter presentationen kommer vi tillsammans att diskutera och ge feedback på ert material. Diskussion kommer huvudsakligen ledas av den grupp som presenterade, därför är det lämpligt att förbereda frågor och fundera över vad ni vill få ut av workshopen för att komma vidare med ert projekt.

#### Webbplats

Ni ska använda er av WordPress eller HTML/CSS för att utforma er webbplats. Webbplatsen ska vara komplett, vilket innebär att ni måste författa egna texter och använda er av de bilder vi tillhandahåller eller producera egna (tänk på copyright).

* Funktioner som bokningsformulär, kalender, etc. Behöver inte implementeras men ska simuleras genom HTML och CSS.
* Om webbplatsen har mer än ett språk behöver ni inte översätta de befintliga texterna till respektive språk.

**WordPress**

* Utseendet för valt tema måste innehålla omfattande ändringar.
* Webbplatsen måste använda sig av plugins.
* Uppgifter för inloggning till webbplatsen och FTP måste inkluderas i projektbeskrivningen

**HTML & CSS**

* Valideras genom [W3C's valideringsverktyg][validator].
* Korrekt struktur i form av indentering (indrag).
* Dokumentation i form av kommentarer.

#### Reflektion

Till projektet ska ni skriva en individuell reflektion. Denna ska bestå av följande avsnitt:

* Gruppdynamik - hur har gruppen fungerat?
* Personlig insats - vad har du bidragit med? vad hade du kunnat göra annorlunda?
* Lärdomar - vilka lärdomar har du tagit från projektet och att arbeta i grupp?
* Planering - hur har planeringen fungerat och vad kunde gjorts annorlunda? hur fungerade Trello?

Reflektionen ska ha en omfattning på max fyra A4-sidor. Glöm inte att ange vilken grupp ni tillhör.

#### Presentation

Varje grupp kommer få ca 10 minuter på sig att presentera sitt material, det är många grupper så var nogranna med tiden. Efter varje presentation kommer frågor att kunna ställas vilket innebär att ni måste vara förberedda.

Följande delar ska inkluderas i er presentation:

* Hur målgrupp och syfte kopplas ihop med er webbplats
* Design- och användbarhetsbeslut
* Genomgång av webbplatsen

Inför presentationen ska er projektbeskrivning vara inlämnad. Schema för presentationerna kommer att publiceras på [It's Learning][itslearning].

## Inlämning

Den slutgiltiga inlämningen bestå av två delar som lämnas in på [It's Learning][itslearning].

1. En `zip`-fil innehållande er projektbeskrivning samt webbplats (om ni utformade denna med HTML och CSS) i följande format `proj_bornholm_grupp1_projekt.zip`
2. Reflektionen som en `pdf` i följande format `proj_bornholm_lisa_n_reflektion.pdf`

## Länkar

* [Trello][trello]
* [Earned Value Analysis][eva]
* [HTML Validator][validator]
* [It's Learning][itslearning]

[webbpublicering]: /courses/me153a
[webbproduktion]: /courses/me135a
[itslearning]: https://mah.itslearning.com/elogin/ "Gå till It's learning"
[ieee]: http://www.ieee.org/documents/ieeecitationref.pdf
[oxford]: http://www.ub.umu.se/skriva/skriva-referenser/referenser-oxford
[harvard]: http://www.ub.umu.se/skriva/skriva-referenser/referenser-harvard
[validator]: http://validator.w3.org
[trello]: https://trello.com/
[eva]: http://www.kamp.se/pdf/Earned_Value_Analysis_en_beskrivning.pdf
